---
title: Godot
language: nb
---

Godot er en spillmotor basert på åpen kildekode som lar deg lage dine
egne spill i enten 2D eller 3D, med støtte for mange moderne
spillteknologier. Godot benytter seg av et eget programmeringsspråk
kalt "GDScript", som er svært likt Python i syntaks og oppbygning.
Akkurat som Python er GDScript svært lett å lære, men det er viktig
å være klar over at Godot er spesielt rettet inn mot å lage spill
til PC, web eller mobile plattformer; hvis du er interessert i å
lage dine egne spill, og er villig til å lære deg å bruke et
nytt program sammen med et nytt programmeringsspråk, er Godot et
bra valg. 

Godot er per i dag tilgjengelig for Windows, MacOS og Linux. Det er
et åpent og gratis program som er tilgjengelig for alle til fri bruk
og eventuelt tilpasning.

Det anbefales at du har iallfall en god grunnleggende forståelse av
engelsk for å forstå selve Godot-programmet da den norske
oversettelsen er svært mangelfull (per september 2018).


## Hvordan installere Godot

- Gå til [godotengine.org/download/](https://godotengine.org/download/).

- Last ned Godot til din datamaskin. Velg nyeste versjon
  (3.0.6 per september 2018), 64-bit.

Godot distribueres som en pakket programfil du kan legge i en
mappe du velger selv. Kjør programmet når du har pakket det ut
for å starte.


## Hvordan komme i gang med Godot

Godot er et relativt omfattende program, men dette kurset
konsentrerer seg i hovedsak om hvordan du kan sette sammen ditt
eget spill ved å skrive din egen kode. Det er likevel svært mange
andre prosesser som inngår i arbeidet med å lage et spill, og selv
om det er vanskelig å ikke komme innom noen av disse prosessene når
du lærer deg å skrive kode, vil ikke kurset dekke noen av disse
særlig grundig og heller basere seg på å benytte forhåndslaget
grafikk og andre ressurser som er nødvendig for å få et spill til å
fungere.

Det anbefales sterkt å begynne med "Introduksjon til Godot" for å
få en grunnleggende forståelse av programmet før du begynner å skrive
kode.


## Offisiell dokumentasjon

- [Godot Docs](http://docs.godotengine.org/en/3.0/) er den offisielle dokumentasjonen til Godot. 
  Her finner du en grundig innføring i programmet og hvordan
  det er designet, samt kurs for å lage et veldig enkelt 2D-spill. 
  (Engelsk)

- [Godot API Reference](http://docs.godotengine.org/en/3.0/classes/index.html) er en svært grundig referanse til
  GDScript, kodespråket Godot bruker. Et uvurdelig verktøy for å
  forstå hvordan de mange forhåndslagde komponentene i Godot fungerer
  og hvordan du bruker dem i din egen kode.
  (Engelsk)